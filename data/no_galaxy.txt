Lockheed C-5 Galaxy er et amerikansk militært transportfly. Flyets hovedformål er strategisk luftfrakt, noe som vanligvis betyr frakt av tung last over lange avstander, gjerne mellom verdensdeler. Det er det største flyet i det amerikanske luftforsvaret, og er et av verdens største fly. Flyet ble konstruert og produsert av Lockheed Corporation og er kun i bruk av United States Air Force. Antonov An-124 og Antonov An-225 er begge større enn Lockheed C-5 Galaxy.


== Historie ==
Den første C-5A Galaxy kom av samlebåndet 2. mars 1968. 30. juni samme år tok flyet til vingene første gang.
C-5A var ferdig utprøvet i desember 1969, og ble da overført til Altus Air Force Base i Oklahoma. Den første operative Galaxy ble levert i juni 1970.
På midten av 70-tallet ble det oppdaget sprekkdannelser i vingene på mange av flyene. På grunn av dette ble lasten satt til maksimalt 22 700 kg per fly. For å øke løfteevnen og levetiden gjennomgikk 77 C-5A i perioden 1981 til 1986 et modifikasjonprogram der vingekonstruksjonen ble endret. I den nye vingekonstruksjonen ble det brukt en ny aluminiumslegering som ikke hadde eksistert ti år tidligere.
Den første C-5B, som hadde forbedringer slik som styrket vingekonstruksjon og oppdaterte flyinstrumenter, ble levert i januar 1986. C-5 produksjonen ble avsluttet da den siste C-5B modellen ble levert i april 1989. I tillegg til endringer i avionikk og vingekonstruksjon inneholder C-5B over 100 andre endringer for å forbedre pålitelighet og vedlikehold.
To spesielt modifiserte C-5C varianter ble tilpasset for NASA. Disse to flyene ble modifisert med større lasterom, for blant annet å transportere satellitter. Dette var bare en av mange modifikasjoner. Selv om flyene er eiet av NASA blir de fløyet av personell fra det amerikanske luftforsvaret.


== Spesifikasjoner ==
Besetning: Seks (to piloter, to flyteknikere, to lastoperatører)
Maksimal last
Fredstid: 108 862 kg
Krigstid: 131 995 kg
(Gamle) Motorer: Fire stk. General Electric TF39-GE-1C 43 000 lb
(Nye RE) Motorer: Fire stk. General Electric CF6-80C2L1F 50 000 lb
Maksimal startvekt i krigstid 381 018 kg
Tomvekt: 170 tonn
Maksimal fart: 917 km/h (0,77 Mach)
Vingespenn: 67,88 m
Lengde: 75,57 m
Høyde: 19,81 m


== Eksterne lenker ==
C-5 Galaxy
