Painottomuus on tila, jossa painovoima ei vaikuta, ja kohde leijuu vapaasti. Painoton tila vallitsee avaruudessa Maan ja muiden taivaankappaleiden painovoimakentän ulkopuolella. Painottomuuden tilan pääsevät kokemaan myös avaruuslentäjät ollessaan Maan kiertoradalla. Myös Maassa voidaan eri tavoin saada aikaan painottomuuden kaltainen tila.
Painottomassa tilassa ihmisen ei tarvitse käyttää yhtä paljon voimaa liikkumiseen ja tavaroiden siirtelyyn kuin Maan päällä. Maan painovoimaan tottunut ihminen kärsii painottomuuteen pitkäksi aikaa siirtyessään erilaisista sopeutumisvaikeuksista ja fyysisistä muutoksista.


== Aikaansaanti ==
Painottomuuden kaltaisen tilan voi saada aikaan usealla tavalla:

Lyhytaikainen painottomuus syntyy kun kappale pudotetaan pystysuoraan kuiluun tai alas tornista. Tällöin ilmanvastus kuitenkin jarruttaa kiihtyvää putoamista. Painottomuuden ja sen vaikutusten tutkimiseen pudottaminen on tehoton keino, sillä vaikutus on lyhytaikainen, putoavan kohteen tutkiminen hankalaa, ja maahan törmäys saattaa hajottaa tutkittavan laitteen.Ilmakehän ulkopuolelle lähetetty kappale kuten kiertoradalla kulkeva avaruusasema saavuttaa painottomuuden, sillä vaikka se tippuukin painovoiman vuoksi kohti Maata, sivuttaisnopeus vie sitä samalla eteenpäin. Painottomuuden saavuttaminen tällä tavoin on hyvin kallista, ja kokeen korjaukset ovat vaikeita, sillä korjauslaiteet on otettava mukaan.Veteen upotettaessa veden noste kompensoi osan painovoiman kiihdytyksestä tai kumoaa sen kokonaan. Tällaisessa kokeessa olosuhteet ovat kuitenkin epätavalliset, sillä kappaletta ympäröi neste eikä kaasu.Lentokoneella suoritettava painottomuuslento antaa suhteellisen halvalla lyhytaikaisesti lähes täydellisen painottomuuden tilan. Painottomuus saavutetaan vähentämällä moottorin kierroksia minimiin ja antamalla koneen pudota vapaasti, jolloin kaikki koneen sisällä olevat kappaleet ovat vapaapudotuksessa Maata kohti.


== Sopeutuminen ==
Ihminen ei ole sopeutunut painottomuuteen, ja se aiheuttaa ihmisessä outoja tuntemuksia ja muutoksia. Lyhytaikainen painottomuus voi aiheuttaa huonon olon, kasvojen punoituksen tai turvotusta. Pitempi painottomuus aiheuttaa muun muassa lihaksiston ja luuston massan pienenemistä, pahoinvointia, unettomuutta, nesteiden kertymistä, masennusta tai pelkotiloja. Selkäranka voi pidentyä jopa viisi senttimetriä ja rintakehä laajenee. Kun avaruuden painottomuudessa oleskellut ihminen palaa Maahan, hän kärsii aluksi vaikeuksista sopeutua takaisin Maan painovoimaan.


== Lähteet ==


== Aiheesta muualla ==
 Kuvia tai muita tiedostoja aiheesta Painottomuus Wikimedia Commonsissa
