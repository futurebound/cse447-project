Scarlet Witch (på norsk også kjent som Den røde heksa) er en tegneseriefigur og superheltinne som opptrer i Marvel Comics' tegneserieutgivelser, hovedsakelig i Avengers- og X-Men-relaterte titler. Figuren ble skapt av Stan Lee og Jack Kirby og opptrådte første gang i X-Men nr. 4 (1964).
Scarlet Witch var opprinnelig medlem av superskurkgruppen Brotherhood of Evil Mutants, men gikk etterhvert over til den andre siden og ble medlem av superheltgruppen Avengers (Avengers nr. 16 (1965)). Siden da har hun stort sett hatt tilhold i Avengers-titlene. Det er utgitt to miniserier under tittelen "Vision and the Scarlet Witch", en av Bill Mantlo og Rick Leonardi (1982) og en av Steve Englehart og Richard Howell (1985/86). I 1994 kom miniserien "Scarlet Witch" av Andy Lanning, Dan Abnett og John Higgins.
Hun er datter av Magneto, søster til Quicksilver, og halvsøster av Polaris.
