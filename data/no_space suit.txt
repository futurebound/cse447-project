Terry (fransk: Milou – oppkalt efter Hergés barndomskjæreste) er navnet på tittelpersonens hund i Herges tegneserie Tintin. Det er en hvit terrier, som trofast følger med Tintin på alle hans eventyr. For eksempel er hunden med på måneekspedisjonen i Månen tur-retur. I den anledning må det lages en spesiell romdrakt slik at den kan være med.
Terry forstår alt som eieren sier. Av og til kommenterer den handlingen på forskjellig vis. Den gjør normalt sin plikt, men en gang imellom splittes den mellom plikten og fornøyelsen, noe som illustreres ved en engel- og en djevelutgave av hunden. Terry er ikke så begeistret for eventyrene som Tintin kaster seg ut i. Terry vil helst ha fred og ro.
