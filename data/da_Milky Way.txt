Mælkevejen (en oversættelse fra latin: Via Lactea, afledt af græsk: γαλαξίας κύκλος (galaxías kýklos), nogle gange blot kaldt "Galaksen"), er en bjælkespiralgalakse, som er en del af Den lokale galaksegruppe. Skønt Mælkevejen er en ud af milliarder af galakser i det observerbare univers, er dens særlige betydning for menneskeheden, at den huser vores solsystem. Planet af Mælkevejs-galaksen er synligt fra jorden som et bånd af lys på nattehimlen, og det er udseendet på dette bånd, som er inspiration for navnet på vor galakse.


== Størrelsen ==
Stjerne-skiven i Mælkevejs-galaksen er omkring 100.000 lysår (9,5×1017 km) i diameter, og formodes at være, i gennemsnit, omkring 1.000 lysår (9,5×1015 km) tyk. Den antages at rumme mindst 200 milliarder stjerner og muligvis helt op til 400 milliarder, det nøjagtige tal afhænger af antallet af stjerner med meget lav masse, hvilket er meget usikkert. Bredende sig ud fra stjerne-skiven er en meget tykkere skive af gas. Nylige observationer tyder på at Mælkevejens gas-skive har en tykkelse på omkring 12.000 lysår (1,1×1017 km); det dobbelte af den hidtil accepterede værdi. En måde at sammenligne de relative fysiske størrelser i Mælkevejen på, er at forestille sig Mælkevejen med en diameter på 100 meter; så ville Solsystemet, inklusive Oortskyen, blot være 2 mm bredt.


== Placering i universet ==
Mælkevejen er en del af Den lokale galaksegruppe, der ligger i Virgo-superhoben, der igen er en del af Laniakea-superhoben.


== Bestanddele ==
Afstanden fra Solen til Mælkevejens centrum ('bulen') anslås nu at være 26.000 ± 1400 lysår, medens ældre vurderinger ville have Solen til at ligge så langt væk som 35.000 lysår fra centrum.
Galaksens facon sammenlignes ofte med to spejlæg lagt sammen med undersiderne mod hinanden. 
På billedet af NGC4013 ses dennes (lille) bule i centrum, de 2 skiver (som ikke kan skelnes fra hinanden på dette billede) og en antydning af den forholdsvis lyssvage halo.


=== Bjælken ===
Galaksens bjælke formodes at være omkring 27.000 lysår lang og den løber gennem centret i en 44 ± 10 graders vinkel på en linje, som går fra Solen og til Mælkevejens centrum. Den består hovedsageligt af røde stjerner, som formodes at være meget gamle (se rød dværg, rød kæmpe). Bjælken omgives af en ring, som kaldes "5-kpc-ringen", som rummer en stor del af galaksens molekylære hydrogen (brint), såvel som Mælkevejens stjernedannelses-aktivitet. Set fra Andromedagalaksen, ville det være det stærkest lysende område af vores egen galakse.


=== Det sorte hul i centrum ===
Mælkevejens centrum rummer et kompakt objekt med meget høj masse ved navn Sagittarius A* (udtales A-stjerne), og i december 2008 blev det bekræftet at det drejer sig om et Sort hul. Dets masse anslås til 4,100 (± 0,034) millioner solmasser. De fleste galakser formodes at have sådanne sorte huller i deres centre.


=== Haloen ===
Den galaktiske halo er en sfærisk, tyndt besat, "glorie" af kuglehobe og gamle enkeltstjerner (population II), som omgiver galaksen "over" og "under" de spiralformede skiver, og som breder sig udad, men begrænses i størrelse af Mælkevejens satellitgalakser og dværggalakser. De mest kendte er den Store Magellanske Sky (LMC Large Magellan Cloud, Gran Nube Magellanes) og den Lille Magellanske Sky (SMC Small Magellan Cloud, Pequeño Nube Magellanes), som man tidligere mente kolliderede med Mælkevejen med milliarder års mellemrum. Nyere analyser tyder meget stærkt på, at de begge har deres første møde med Mælkevejen og at de muligvis bevæger sig i hyperbolske baner, således at de på et tidspunkt fortsætter deres rejse til andre egne af universet. De Magellanske skyers Apsis er omtrent 180.000 lysår (1,7×1018 km). Ved denne afstand og længere væk, ville de fleste halo-objekters baner blive forstyrret af de Magellanske skyer, og objekterne ville sandsynligvis stødes væk fra Mælkevejen.


=== Spiralarmene ===
Set oppefra ligner Mælkevejen en "fyrværkerisol", med stjernerne ordnet i tilsyneladende syv spiralformede arme. I virkeligheden har Mælkevejen kun to arme, som imidlertid snor sig flere gange rundt om galaksen, så der ser ud til at være syv.

Cygnusarmen (eng: Outer).
Perseus-armen.
Orionarmen (eng: Orion-Cygnus)- med vores solsystem.
Sagittariusarmen (eng: Carina-Sagittarius).
Centaurusarmen (eng: Crux-Scutum).
Norma-armen.
3 kiloparsec-armen.Derudover er der fundet en ny ydre arm.Spiralarmene ses meget tydeligt med resten af skiven som mørk baggrund, men det er hovedsagelig et synsbedrag, for de indeholder kun 5-20% mere masse end resten af galaksens skive. Årsagen til at spiralarmene ses så tydeligt, er at de fleste nye, meget lysstærke, O- og B-stjerner dannes der.
Mekanismen bag denne stjernedannelse er iflg. den fremherskende Lin-Shu teori chokbølger, som med stor hastighed bevæger sig gennem skiven og komprimerer dens stof. Denne teori om spiralarmenes eksistens er i 2011 udfordret af en ny teori, som imidlertid endnu savner solid observationel be- eller afkræftelse.


== Se også ==
Den beboelige zone
Sammenstødet mellem Andromedagalaksen og Mælkevejen


== Kilder/referencer ==


== Eksterne henvisninger ==
Milky Way galaxy simulation. Science
Milky Way på Curlie (som bygger videre på Open Directory Project)
5.11.2003, Ing.dk: Varm gas set falde i Mælkevejens sorte hul Citat: "...Teorien siger, at et sort hul kun har masse, rotation og elektrisk ladning..."
2004-04-02, ScienceDaily: Radio Astronomers Lift 'Fog' On Milky Way's Dark Heart; Black Hole Fits Inside Earth's Orbit
2005-01-12, Sciencedaily: Chandra Finds Evidence For Swarm Of Black Holes Near The Galactic Center Citat: "...A swarm of 10,000 or more black holes may be orbiting the Milky Way's supermassive black hole, according to new results from NASA's Chandra X-ray Observatory..."
8.04.2004, Ing.dk: Mælkevejens turbulente fortid kortlagt
Bruce Bryson: Quarks to Quasars, Powers of Ten (Klik på billedet).
Molecular Expressions: Science, Optics and You – Powers Of 10: Interactive Java Tutorial
